{
  "title": "شاهزادگان پهلوی عامل انقراض ببر مازندران و شیر ایرانی بودند.",
  "body": "قصه حیات وحش ایران از اول اینقدر تلخی نداشت، ابتدا روزگاری طولانی قاجارها افتادند به جانش و روزگاری دیگر پهلوی‌ها به نابودی‌اش کمر بستند تا کار به تنگنا رسید. در واقع پهلوی‌ها به جای آنکه برای حفاظت از محیط زیستِ باقی مانده از شکار بی امانِ شاهزادگان قاجار اقدام کنند، خودشان افتادند به جان طبیعت و گونه‌های جانوری کمیاب ایران. رضاخان خودش شکار می‌رفت، محمدرضا هم می‌رفت و پسر شاه هم می‌رفت، باقی درباریان و برادران محمدرضا و وابستگان پهلوی‌ها هم شکار می‌رفتند. در دوره پهلوی قرق‌گاه‌ها و شکارگاه‌های سلطنتی فراوانی در سراسر ایران ایجاد شد و درباریان و ثروتمندان فارغ از احتمال انقراض حیات وحش به شکار حیوانات می‌پرداختند… بدتر آنکه در میان پسران رضاخان، عبدالرضا پهلوی هم بود که شکارچی شماره یک ایران و در واقع یک شکارچی بین‌المللی بود و برای شکار خارجی‌ها در ایران واسطه گری می‌کرد… نتیجه این کارهای شوم اینکه بسیاری از گونه‌های حیات وحش ایران در دوره پهلوی در خطر انقراض قرار گرفتند و برخی گونه‌ها نیز منقرض شدند که البته گونه‌های بسیار مهمی بودند خیلی‌ها نمی‌دانند که شیر ایرانی که نقش آن در نماد شیر و خورشید برای قرن‌ها روی پرچم ایران بود و ببر مازندرانی مشهور به ببر ایرانی و ببر خزر در دوره پهلوی منقرض شد.\nمنابع زیست محیطی گواهی می‌دهند که در دوره رضا خان و پیش از آن دسته‌های ۲ تا ۵ تایی شیر ایرانی در بیشه زارهای جنوب ایران دیده می‌شد. ولی از اوایل دهه ۲۰ اطلاعات دیگری مبنی بر مشاهده این حیوانات ثبت نشده است. ببر مازندران نیز در دهه ۳۰ منقرض شد. واپسین ببرهای ایران در استان گلستان امروزی دیده شدند، آخرین ببر در ایران در سال ۱۳۲۲ در منطقه‌ای که اکنون پارک ملی گلستان نامیده‌ می‌شود شکار شد و نسل این گونه منقرض شد.",
  "rating": "false"
}