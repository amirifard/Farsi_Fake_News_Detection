{
  "title": "گشت‌های پلیس، گشت‌های ارشاد قدیم نیست؛ فقط در حد تذکر است و دستگیری ندارد",
  "body": "یک عضو هیات رئیسه کمیسیون امنیت ملی و سیاست خارجی مجلس شورای اسلامی گفت که طبق توضیحات رئیس سازمان اطلاعات فراجا گشت‌های پلیس، گشت تذکر نسبت به بی‌حجابی و بد حجابی در جامعه است که دستگیری ندارد فقط در حد تذکر بوده و به معنای گشت‌های ارشاد قدیم نیست.\n\nبه گزارش ایسنا، یعقوب رضازاده با اشاره به جلسه اخیر کمیسیون امنیت ملی و سیاست خارجی مجلس شورای اسلامی با حضور سردار رضائیان رئیس سازمان اطلاعات فراجا و معاونانش گفت: این جلسه در راستای انتقادات و گلایه‌های نمایندگان از اقدامات ضعیف در حوزه برخورد با بدحجابی و بی‌حجابی در سطح جامعه تشکیل شد.\n\nعضو هیات رئیسه کمیسیون امنیت ملی و سیاست خارجی مجلس شورای اسلامی با بیان این‌که تاکید رئیس سازمان اطلاعات فراجا انجام کار فرهنگی است، اظهار کرد: البته در این بین این موضوع هم مطرح شد که با افراد و اماکنی که به صورت سازماندهی‌ شده در خصوص اشاعه فحشا، فساد و منکرات در داخل کشور تلاش می‌کند برخورد جدی می‌شود چون این از وظایف قانونی پلیس است.\n\nاین نماینده مجلس شورای اسلامی مجددا گفت: طبق توضیحات ارائه شده برای مقابله با بدحجابی و بی‌حجابی در وهله اول باید دستگاه‌های فرهنگی نقش خود را ایفا کنند؛ لذا گشت‌های پلیس به عنوان گشت ارشاد قدیم نیست بلکه گشت‌های تذکر بوده که منتهی به دستگیری هم نمی‌شود. ون‌های پلیس هم که در خیابان مستقر شده در حد بیان تذکر بوده چون تاکید بر انجام فرهنگی است.\n\nرضازاده اظهار کرد: دستگیری‌ها فقط مربوط به اماکن عمومی است که به صورت مختلط اقدام به رقص و پایکوبی و آواز می‌کنند مثلا در اطراف تهران کافه رستوران‌هایی وجود دارد که رقص و پایکوبی مختلط در آن است که پلیس با آنها برخورد جدی خواهد کرد.",
  "rating": "outrageous"
}