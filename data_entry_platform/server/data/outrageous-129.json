{
  "title": "نوباوه: متوسط بودجه فرهنگی در دنیا 5 و در ایران 1/2 درصد است",
  "body": "به گزارش خبرگزاری فارس از شهرکرد، بیژن نوباوه در جلسه شورای فرهنگ عمومی که امروز با حضور مسئولان استانی برگزار شد با اشاره به اعتبارات ناچیز فرهنگی، گفت: نُرم بودجه فرهنگی در دنیا پنج درصد بوده که این بودجه در کشور آمریکا ۷ درصد به صورت آشکار و ۱۱ درصد به صورت پنهان بوده اما در کشور ما در گذشته ۲.۷ و اکنون تنها ۱.۲ درصد است.\n\nنوباوه با بیان اینکه قوانین متعددی در حوزه فرهنگی داریم، تصریح کرد: مشکل اینجاست که مسئولان به قوانین موجود اهمیت نمی‌دادند و حتی برخی از مسئولان در جلسات شورای فرهنگ عمومی هم شرکت نمی‌کردند چه برسد به توجه به اجرای قوانین و مصوبات.\n\nنائب رئیس اول کمیسیون فرهنگی مجلس با بیان اینکه فرهنگ عمومی در درون خانواده‌ها است، اظهار کرد: بسیاری از رفتارهای ما برگرفته از باورهای غلط است که با اصلاح فرهنگی قابل تغییر هستند.\n\nاستفاده از ظرفیت‌های مردمی مورد توجه قرار گیرد\n\nوی ادامه داد: درگیر کردن خودمان در مصوبات و طرح‌ها به جایی نخواهند رسید و هسته‌های مردمی مانند هیئات‌های مذهبی و امثالهم خروجی بهتری دارند و اگر در این سال‌ها به جای توجه به دستگاه‌ها و مدیران روی این گروه‌ها متمرکز بودیم حتما نتیجه بهتری می‌گرفتیم.\n\nغلامرضا منتظری در ادامه این جلسه گفت: تلاش شورای فرهنگ عمومی در تغییر نگاه استان در بحث فرهنگ است پس نباید دور خودمان خیمه درست کنیم بلکه یک نشست با همه فرهیختگان استان برقرار شود و بپذیریم که فرهنگ زیربنای همه مشکلات است.\n\nنائب رئیس دوم کمیسیون فرهنگی مجلس شورای اسلامی با بیان اینکه فرهنگ تنها واژه‌ای است که نکته منفی ندارد، ادامه داد: ممکن است شورای فرهنگ عمومی در طول سال ۱۰۰ مصوبه داشته باشد که قطعاً به نتیجه نمی‌رسند بلکه لازم است در طول سال چند اولویت در میان مدیران دستگاه‌ها تعیین شود و هر هفته مورد بررسی قرار گیرند زیرا که هدف شورای فرهنگ عمومی پاسخ به همه دغدغه‌ها و چالش‌ها است.",
  "rating": "outrageous"
}