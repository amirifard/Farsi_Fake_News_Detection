{
  "title": "نظام استکبار ضربه سنگینی از اسلام خورده است",
  "body": "نماینده ولی فقیه در مازندران گفت: در تاریخ؛ استعمار ضربه‌ای بزرگتر از انقلاب اسلامی ندیده است که این را مدیون ولایت فقیه هستیم، ضربه‌ای بی‌نظیر که به روی خودشان نمی‌آورند، جمهوری اسلامی این راه را تا سرنگونی نظام استکبار با در دست داشتن پرچم شهدا ادامه خواهد داد.\n\nآیت الله محمدباقر محمدی لائینی امروز در خطبه نماز جمعه این هفته با بیان اینکه از آداب مدرسه امیرالمومنین درس ادب تقواست که می‌بایست آن را بیاموزیم، اظهار کرد: محبت و ولایت امیرالمومنین یعنی تقوا؛ حقیقت تقوا محبت و ولایت امیرالمومنین است.\n\nوی با اشاره به ۲۱ تیر روز حجاب و عفاف، افزود: در همچین روزی در مسجد گوهرشاد مشهد هزاران نفر انسان برای دفاع از حجاب به خاک و خون کشیده شدند که سرآغاز رواج بی‌حجابی در کشور بود.\n\nخطیب جمعه ساری تصریح کرد: البته کشف حجاب در کشور ما از زمان رضاخان فراتر می‌رود بلکه در دوره بهاییت کشف حجاب اتفاق افتاده است که الان هم تشکل‌هایی که به این جریان بهاییت ختم می‌شود در حال رواج بی‌حجابی و ناهنجاری هستند.\n\nوی ادامه داد: مسئولان باید بیشتر حواسشان به این تشکل‌ها جمع باشد که در حال ساماندهی آن هستند.\n\nآیت‌الله لائینی اضافه کرد: ۲۴ ذی الحجه روز مباهله است که پیامبر آن را جان خود تعبیر کرده است به‌طوریکه فرقی با پیامبر ندارد.\n\nامام جمعه ساری تصریح کرد: فلسفه سیاسی و ساختار سیاسی اسلام از غدیر شکل می‌گیرد که به دستور امام خمینی و مقام معظم رهبری در عرصه‌های مختلف امروز حضور پیدا می‌کنیم در تبعیت از ولایت فقیه و جریان غدیر است.\n\nوی اظهار کرد: ولایت فقیه چیزی غیر از ولایت معصوم نیست البته فقیه شأنش پایین‌تر از معصوم است اما جایگاه ولایت همان تبعیت از ولایت فقیه است.\n\nنماینده ولی فقیه در مازندران یادآور شد: تجربه ۴۳ سال نشان داد هر کجا دولتمردان ما به توصیه‌های رهبری بویژه موضوع اقتصاد مقاومتی گوش دادند موفق بودند.",
  "rating": "outrageous"
}