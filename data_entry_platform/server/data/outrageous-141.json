{
  "title": "توطئه صهیونیست‌ها برای عقیم‌سازی ایرانیان/ مجلس انقلابی راه دشمنان برای کاهش جمعیت را سد می‌کند",
  "body": "به گزارش خبرگزاری تسنیم از خرم‌آباد، حساسیت‌ها نسبت به موضوع پیرشدن جمعیت کشور باعث شد نمایندگان مجلس شورای اسلامی به تکاپو بیفتند تا طرحی نو برای جلوگیری از فاجعه کاهش جمعیت و پیرشدن نسل در ایران در اندازند.\n\nبر اساس پیش‌بینی‌ها در سال 1420 نرخ رشد جمعیت به صفر می‌رسد در حالی که بهترین نرخ رشد جمعیت برای یک اقتصاد مولد بین 0.5 و 2.5 است که با توجه به آمارهای کنونی تا چندین دهه آینده نرخ رشد ما به صفر خواهد رسید.\n\nکارشناسان معتقدند برنامه‌های کنترل جمعیت در کشور ادامه دارد و توزیع برخی داروهای ضدبارداری پرخطر برای سلامت زنان از جمله آنهاست و این در حالی است که بسیاری از کارشناسان دارویی و متخصصان حوزه زنان نسبت به عوارض خطرناک این داروها برای زنان هشدار می‌دهند.\n\nبزرگترین شرکت تولید داروهای ضدبارداری در ایران، تحت لیسانس یک شرکت اسپانیایی که دارای سرمایه‌گذاری یهودی است فعالیت می‌کند. مهمترین هدف تأسیس این شرکت همان‌طور که در سایت آن آمده است: ایجاد یک شرکت تخصصی در زمینه تولید فرآورده‌های دارویی هورمونی به‌خصوص داروهای هورمون جنسی می‌باشد. شرکت کموگروپ متعلق به خانوادۀ شناخته‌شده یهودی صهیونیست، هوگو سایمن است. امپراطوری دارویی هوگو سایمن در کشورهای مختلف خاورمیانه گسترده شده است و تأثیرات زیادی در تغییر ترکیب جمعیتی در این کشورها گذاشته است. اکتوکم زیرمجموعۀ این امپراطوری است که در ایران فعالیت می‌کند.",
  "rating": "outrageous"
}