{
  "title": "تجربه کشورهای جهان نشان می‌دهد که واکسیناسیون چندان مؤثر نبوده است.",
  "body": "ابوالفضل ابوترابی نماینده نجف‌آباد، تیران و کرون در مجلس شورای اسلامی روز ۱۴ تیر ۱۴۰۰ در گفتگویی با خبرگزاری ایسنا با بیان اینکه واکسیناسیون اولویت جامعه نیست، مدعی شد: «تجربه کشورهای جهان نشان می‌دهد که واکسیناسیون چندان مؤثر نبوده است.» او در این گفتگو از کشورهای روسیه، انگلستان، اسرائیل و آمریکا به عنوان کشورهایی که بیشتر مردم آن واکسن زده‌اند ولی واکسیناسیون در این کشورها موثر نبوده، نام برده و گفته: «در روسیه و انگلستان که بیشتر جمعیت آنها واکسن کرونا دریافت کرده‌اند هم‌اکنون از نظر کرونا و تعداد مبتلایان و فوتی‌ها وضعیت بدی دارند و حتی شرایط آنان از ایران هم بدتر و حادتر است. رژیم اشغالگر قدس تقریباً ۱۰۰ درصد جمعیت خود را واکسن زده است، اما امروز شرایط خوبی ندارد. در آمریکا نیز بیشتر جمعیت، واکسن کرونا دریافت کرده‌اند، اما آمار فوتی‌ها و مبتلایان این کشور در حال افزایش است.» به باور این نماینده مجلس اولویت امروز جامعه نباید واکسیناسیون باشد، بلکه اولویت اصلی رعایت پروتکل‌های بهداشتی است.",
  "rating": "outrageous"
}