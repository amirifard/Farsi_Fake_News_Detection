{
  "title": "ازدواج با محارم در فرانسه و بحران رو به رشد تجاوز جنسی",
  "body": "خبرگزاری میزان – تلاش اخیر دولت فرانسه برای قانونی کردن ازدواج با محارم، جنجالی است که این روز‌ها از هر نقطه جهان با واکنشی مواجه شده است.\n \nدولت فرانسه که با بحران تجاوز جنسی افراد خانواده به کودکان مواجه است تلاش دارد با قانونی کردن ازدواج محارم، به زعم خود بحران مذکور را حل و فصل کند.\n \nبه گزارش پایگاه های «santemagazine، justifit»، براساس نظرسنجی «ایپسوس» در نوامبر ۲۰۲۰ که برای انجمن «Face à l'inceste» انجام شد، از هر ۱۰ فرانسوی یک نفر معادل ۶.۷ میلیون نفر قربانی تجاوز توسط افراد خانواده شده است.\n \nاین میزان در سال ۲۰۰۹ و براساس نخستین نظرسنجی ایپسوس ۲ میلیون نفر بود؛ این ارقام در سال ۲۰۲۰ سه برابر شد.\n\n۹۶ درصد عاملان تجاوز مرد‌ها و ۸۰ درصد قربانیان دختران هستند.\n \nاین نظرسنجی که براساس بررسی‌هایی از سال ۲۰۱۵ انجام شده، همچنین می‌گوید از هر ۸ مرد یک نفر و از هر ۵ زن یک نفر قبل از ۱۸ سالگی در خانواده قربانی خشونت روانی، جنسی و جسمی شده اند.\n\n۲۳ درصد مردم فرانسه نیز می‎گویند افرادی را می‌شناسند که قربانی تجاوز جنسی از سوی محارم شده اند؛ ۷۸ درصد قربانیان زن و ۲۲ درصد آنها مرد هستند.\n \nبا وجود این، کارشناسان می‌گویند ارقام واقعی به مراتب بیشتر از ارقام منتشر شده است زیرا شمار زیادی از قربانیان سکوت می‌کنند و در مورد جنایت واقع شده سخنی نمی‌گویند.\nاین بحران رو به رشد در فرانسه سبب شده تا پیامد‌های سنگین روحی و جسمی بر قربانیان همچنان حاکم باشد.\n \nقربانیان عمدتا احساس خیانت، شرمندگی، ناپاکی و گناه را به موازات تمایل به ناپدید شدن دارند؛ عواقب سنگین روانی این بحران نیز اختلالات اضطرابی، خواب، اعتیاد، آسیب‌های روانشناختی، رفتاری و ... است.\n \nدر حال حاضر، قربانیان تجاوز جنسی محارم در فرانسه زیر ۱۵ سال تا ۴۸ سالگی و بالای ۱۵ سال تا ۳۸ سالگی فرصت دارند شکایت خود را ثبت کنند؛ امکانی که با تصویب قانون جنجالی پیشنهادی دولت فرانسه از بین می‌رود؛ زیرا لایحه جدید به رضایت یا عدم رضایت قربانی تجاوز جنسی توجهی ندارد.",
  "rating": "outrageous"
}