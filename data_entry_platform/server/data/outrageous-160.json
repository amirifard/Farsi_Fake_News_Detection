{
  "title": "حوزه علمیه هیچ بودجه پژوهشی از سوی دولت دریافت نمی کند",
  "body": "به گزارش خبرنگار خبرگزاری حوزه، حجت الاسلام والمسلمین ابوالقاسم مقیمی حاجی در حاشیه بازدید مدیر حوزه‌های علمیه از بخش های مختلف معاونت پژوهش حوزه گفت: در کلان مباحث پژوهش ما در ۳ ساحت باید پژوهش را پیش ببریم؛ یکی از این ساحت ها، در بدنه حوزه است.\n\nمعاون پژوهش حوزه های علمیه عنوان داشت: مشکل عمده ما در این ساحت بحث حمایت های مالی از پژوهش هاست و همین امر موجب عدم انگیزه سفر به استان ها شده است.\n\nوی با اشاره به کمبود بودجه در امر پژوهش گفت: برای آموزش در موضوع شیوه های پژوهش برنامه های زیادی داریم، اما بدون بودجه عملاً به خروجی نخواهیم رسید.\n\nحجت الاسلام والمسلمین مقیمی حاجی بیان داشت: دومین ساحت فعالیت معاونت پژوهش در سامانه های جامع پژوهشی انجام می گیرد؛ اما چونکه این سامانه ها در حوزه وجود ندارند به طبع اطلاعات دقیقی نداریم و نمی توانیم وضعیت پژوهشی را به خوبی تحلیل و تفسیر کنیم.\n\nوی افزود: سومین ساحت فعالیت معاونت پژوهش در حوزه پاسخگویی به نیاز های نظام اسلامی است.\n\nمعاون پژوهش حوزه خاطرنشان کرد:مرکز مدیریت حوزه هیچ گونه بودجه پژوهشی از سمت دولت دریافت نمی کند و هیچ قانونی مبنی بر این پرداخت وجود ندارد.\n\nوی گفت:  نکته مهم دیگر در مورد حل مسائل پژوهش حوزه رفتن به سمت سرانه در تمام مواقع تعلّق بودجه های پژوهشی در کشور است؛ باید سرانه پژوهشی در حوزه به طور دقیق مشخص شود تا با این شاخص نسبت به دریافت حمایت های مالی از پژوهش های حوزه اقدام شود.\n\nحجت الاسلام والمسلمین  مقیمی حاجی افزود:  تعیین سرانه پژوهش در حوزه نیازمند زیرساخت سامانه های اطلاعاتی جامع است و امیدواریم این سامانه ها هرچه زودتر ایجاد شوند.",
  "rating": "outrageous"
}