{
  "title": "ایران در ۲۰ تا ۳۰ سال آینده جزو ۴ کشور پیر دنیا خواهد شد.",
  "body": "محمد اسماعیل اکبری مشاور وزیر بهداشت ایران، مدعی است: «ایران در ۲۰ تا ۳۰ سال آینده جزو ۴ کشور پیر دنیا خواهد شد.» \n\nآقای اکبری در نشست خبری در انجمن سلامت خانواده، که خبرگزاری فارس متن آن را روز ۶ بهمن ۱۳۹۹ منتشر کرده، گفته است: \n\n«با روند فعلی در بیست سال آینده بیش از ۲۱ درصد جمعیت ایران سالمند می‌شود، این در شرایطی است که در کشورهای اطراف ایران حدود ۱۰ درصد سالمند دارند مانند عراق، ترکیه و پاکستان که میزان سالمندی آنها به ۱۰ درصد می‌رسد، این در حالی است که ما جزو چهار کشور سالمند در جهان خواهیم شد و در ۳۰ سال آینده ۳۰ درصد جمعیت ایران سالمند خواهند شد؛ یعنی سرعت سالمندی در ایران بسیار شدید خواهد بود.»\n\nمحمد اسماعیل اکبری پیش‌تر نیز در گفت‌وگویی با خبرگزاری ایسنا از پیرشدن ۳۰ درصد جمعیت ایران در ۳۰ سال آینده خبر داده بود. ",
  "rating": "outrageous"
}