{
  "title": "طبق آمار بانک جهانی رشد اقتصادی ایران در سال گذشته از آمریکا، اروپا و ژاپن بیشتر است.",
  "body": "به گزارش خبرگزاری فارس از اهواز، سردار محمدرضا نقدی، معاون هماهنگ‌کننده سپاه پاسداران انقلاب اسلامی امروز در همایش جهاد تبیین با اشاره به اینکه امروزه ما در محاصره‌ تبلیغاتی دشمن هستیم، اظهار کرد: دشمن بعد از شکست در جبهه‌های نظامی، سیاسی، امنیتی، اقتصادی و اختلاف‌افکنی به توطئه‌افکنی تبلیغاتی و رسانه‌ای  رو  آورده است.\n\nوی گفت: امروزه 200 کانال ماهواره‌ای و 300 تلویزیون فارسی‌زبان ماموریت دارند تا توطئه‌های تبلیغاتی دشمنان را علیه نظام اسلامی اجرایی کنند و دستور کار اصلی آنها مایوس کردن مردم است از این رو جهاد تبیین یک فریضه‌ی قطعی و فوری است.\n\nوی با اشاره به انزوای آمریکا بیان کرد: امروز در عرصه سیاسی در حالی که آمریکا در انزوا قرار گرفته است، کشور ایران از سوی جهان پذیرفته شده است.\n\nسردار نقدی گفت: نگاهی به آمار بانک جهانی نشان می‌دهد که رشد اقتصادی ایران در سال گذشته از آمریکا بیشتر بوده است و این مسائل واقعیتی است که باید افکار عمومی نسبت به آن آگاه شوند.\n\nسردار نقدی همچنین با اشاره به رشد بهداشت در کشورمان گفت: رتبه کشور ما بر اساس آمار بهداشت جهانی از نظر میزان امید به زندگی نیز افزایش پیدا کرده است.  قبل از پیروزی انقلاب در سال 57، ایران در رتبه 101 بود امروز در رتبه 49 امید به زندگی قرار دارد. \n\nمعاون هماهنگ کننده سپاه پاسداران انقلاب اسلامی بیان کرد: دشمنان سال گذشته از ماجرای فوت یک خانم که جلوی دوربین و در سالنی که تعداد زیادی از بانوان حضور داشتند، اتفاق افتاد چه توطئه‌های تبلیغاتی و رسانه‌ای برنامه‌ریزی کردند.\n\nوی گفت: در حالی که آنها خود جلوی دوربین جنایت می‌کنند و آمار نشان می‌دهد که بیش از 4 هزار نفر در یک سال توسط پلیس آمریکا کشته شدند.",
  "rating": "outrageous"
}