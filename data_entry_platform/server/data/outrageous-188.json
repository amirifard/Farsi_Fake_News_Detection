{
  "title": "سامانه هوشمند و ۱۰۰ درصد ایرانی تشخیص لحظه ای کرونا «مستعان»",
  "body": "سامانه بومی هوشمند تشخیص لحظه‌ای کرونا که برای اولین بار در دنیا به همت متخصصان توانمند بسیجی کشورمان ساخته شده است، در مراسمی با حضور سرلشکر سلامی رونمایی شد.\n\nبه گزارش ایسنا ، آیین رونمایی از سامانه هوشمند تشخیص لحظه‌ای ویروس کرونا با نام «مستعان» صبح امروز (چهارشنبه) با حضور سردار سرلشکر پاسدار حسین سلامی فرمانده کل سپاه پاسداران انقلاب اسلامی ،سرتیپ پاسدار غلامرضا سلیمانی رئیس سازمان بسیج مستضعفین، سردار سرتیپ دوم پاسدار دکتر احمد عبداللهی معاون سلامت ،آموزش پزشکی و پدافند زیستی سپاه و سردار دکتر جلالی فرمانده دانشگاه علوم پزشکی بقیه الله(عج) در ستاد فرماندهی کل سپاه برگزار شد.\n\nبنابراین گزارش؛ سامانه ۱۰۰ درصد بومی و ایرانی« مستعان »سامانه ای کاربردی است که قابلیت تشخیص لحظه‌ای ویروس کرونا از راه دور و بدون تماس فیزیکی را در ۵ ثانیه دارد و در پایش فردی ،اجتماعی و ارزیابی‌های محیطی می‌تواند مورد استفاده قرار گیرد.\n\nاین سامانه برای اولین بار در دنیا با هدایت و حمایت و پشتیبانی قرارگاه جهاد علمی سلامت بقیه الله( عج) و قرارگاه جهاد علمی و فناوری بسیج ، توسط ظرفیت های دانش بنیان بسیج علمی کشور ساخته و به مرحله بهره برداری رسیده است.\n\nسامانه هوشمند تشخیصی «مستعان» با تغییرات جزئی قابلیت ارتقا در فازهای بعدی را دارد که پس از اخذ مجوزهای لازم در تعامل با وزارت بهداشت، این مهم نیز در آینده نزدیک محقق خواهد شد.",
  "rating": "outrageous"
}