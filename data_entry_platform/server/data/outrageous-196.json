{
  "title": "پیشگویی‌های سریال سیمپسون‌ها، از کرونا تا ریاست‌جمهوری و مرگ ترامپ",
  "body": "ویدیو ادعا می‌کند که در سال ۲۰۱۰ سریال «سیمپسون‌ها» شیوع ویروس کرونا را پیش‌بینی کرده بود، این ادعا نادرست است. آنچه بسیاری (از جمله ویدیوی ذکر شده) از آن به عنوان پیش‌بینی کرونا یاد می‌کنند قسمتی از اپیزود ۲۱ از فصل ۴ است با عنوان Marge in Chains که در سال ۱۹۹۳ پخش شد. در این اپیزود هومر (شخصیت اصلی سریال) و برخی دیگر از اهالی شهر یک دستگاه آبمیوه‌گیری سفارش می‌دهند. یک نفر از کارگران خط تولید کارخانه در شهر اوساکا (ژاپن) آنفلوآنزا دارد و با سرفه در جعبه‌ها باعث می‌شود ویروس‌ «آنفلوآنزای اوساکا» به شهر اسپرینگ‌فیلد برسد و بسیاری را مبتلا کند.\n\nکلیپ پخش‌شده مدعی است در سریال سیمپسون‌ها فردی که شبیه ترامپ است به ریاست‌جمهوری می‌رسد.\nتصاویری که به عنوان سند پیشگویی منتشر می‌شود، در واقع ویدیو‌هایی هستند که سازندگان سریال به عنوان کلیپ‌های اینترنتی در هجو دونالد ترامپ در حاشیه سریال می‌سازند و ارتباط مستقیمی با ماجراهای سریال ندارد. هیچ‌کدام از این‌ها پیش‌گویی نیستند و در واکنش به اتفاق‌های روز است.\nبه عنوان مثال، پایین آمدن ترامپ از پله‌برقی برای اعلام نامزدی‌اش در رقابت‌های انتخاباتی ۲۰۱۶، دستمایه یکی از همین ویدیو‌های کوتاه اینترنتی شد که در ۷ ژوییه ۲۰۱۵ یعنی ۲۰ روز بعد از واقعه اصلی منتشر شده است. به همین خاطر است که همه جزییات دوباره بازسازی شده‌اند.",
  "rating": "outrageous"
}