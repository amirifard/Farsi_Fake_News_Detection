{
  "title": "روایت فرانخبه ۱۲ ساله ایرانی برای ساخت کلیه و اندام های بدن",
  "body": "به گزارش گروه رسانه های خبرگزاری تسنیم، تنها 12 سال دارد اما بیان و نوع نگاهش بسیار بیشتر از سن و سالش نشان می‌دهد و افق‌های روشنی را در علم و دانش دنبال می‌کند. چنان صحبت می‌کند که اگر چهره کودکانه‌اش را نبینی، تصور می‌کنی با فردی بزرگسال و با تحصیلات دانشگاهی روبرو هستی اما به واقع او همان دختر نوجوانی است که به یکی از دانش‌های نوین ورود پیدا کرده و تلاش می‌کند با استفاده از این دانش، اندام‌های از دست رفته بدن را کشت کرده و بسازد.\n\nبله! از دختر نوجوان فرا نخبه کشور می‌گوییم.«سارینا بابایی»؛ نوجوان مستعد و با اراده‌ای که در دوره کودکی شروع به نوشتن کتابچه‌های داستانی کرد و در 6 سالگی کتاب «حقوق شهروندی» را به نگارش درآورد. دوره ابتدایی را علی رغم داشتن ضریب هوشی بسیار بالا در مدرسه عادی تحصیل کرده و خود را مخالف مدارس خاص می‌داند و علاقه وافرش به علم و دانش به جایی رسیده است که وارد علم «بیونیک» که همان الهام گیری از طبیعت است شده و در پی ساخت کلیه و اندام‌های دیگر بدن از طریق این علم است.\n\nنگارش سه عنوان کتاب در زمینه پزشکی، ارتباط علمی با دانشمندان دانشگاه هاروارد امریکا و پیشنهادات از چند کشور اروپایی برای ادامه تحصیل و همکاری، از جمله افتخارات اوست.\n\nدانشی با عنوان«بیونیک» که هنوز در کشور به صورت رسمی وجود ندارد و این نوجوان با استعداد با استفاده از منابع خارجی و نظرات دانشمندان خارج از کشور سعی در پژوهش و تحقیق در آن دارد.\n\nبرای آشنایی با این دانش‌آموز محقق و برجسته در یکی از روزهای شهریورماه میزبان او بودیم و در یک گفتگوی مفصل با نظرات این نوجوان نخبه آشنا شدیم. آنچه در ادامه از نظرتان می‌گذرد مشروح این گفت‌وگوست.\n\n«سارینا بابایی» دوازده ساله و متولد سال 85 ملایر هستم.البته اکنون در فردیس کرج زندگی می‌کنیم. پدرم دکترای روانشناسی و مادرم فوق لیسانس حقوق جزا و جرم‌شناسی دارد.",
  "rating": "outrageous"
}