{
  "title": "حداد عادل: امسال انتخاباتی رقابتی در پیش است/ سال ۹۸ اصلاح‌طلبان وارد انتخابات شدند اما رأی نداشتند",
  "body": "به گزارش گروه سیاسی خبرگزاری فارس، غلامعلی حداد عادل رئیس شورای ائتلاف نیروهای انقلاب اسلامی در جلسه معرفی معین استان‌های شورای ائتلاف نیروهای انقلاب که با حضور رؤسای شورای ائتلاف در استان‌ها روز چهارشنبه (۲۷ اردیبهشت ماه) در تهران برگزار شد، گفت: شورای ائتلاف محل هم‌افزایی همه نیروها و تشکل‌هایی است که انقلابی بوده و ملاک این انقلابی بودن تبعیت از ولایت‌فقیه است.\n\nوی، ضمن تشریح اهمیت انتخابات مجلس، افزود: رهبر انقلاب در دیدار ۱۵ فروردین ماه امسال با مسئولان ۴ رکن برای برگزاری انتخابات مطرح فرمودند؛ امنیت؛ سلامت برگزاری انتخابات؛ رقابت‌پذیری و مشارکت بر این اساس باید مشخص باشد که جایگاه شورای ائتلاف نیروهای انقلاب اسلامی در این منظومه کجاست.\n\nحداد عادل با اشاره به اینکه موضوع که امنیت انتخابات امری حاکمیتی بوده و سلامت برگزاری انتخابات بر عهده مسئولان برگزاری است، عنوان کرد: اطمینان داریم که نیروهای حزب‌الله در رأی خیانت نمی‌کنند؛ درباره رقابت نیز آنچه از فضای موجود استشمام می‌شود، آن است که این نوبت انتخاباتی رقابتی در پیش است؛ البته سال ۹۸ نیز رقابت بود و اصلاح‌طلبان آمدند، اما رأی نداشتند.\n\nرئیس شورای ائتلاف نیروهای انقلاب اسلامی با اشاره به تحلیل فضای انتخاباتی، افزود: جمع‌بندی‌ها نشان می‌دهد که امسال آرایش انتخاباتی تغییر خواهد کرد.\n\nوی با اشاره به مسئله مشارکت در انتخابات، گفت: مشارکت در انتخابات تابع عوامل مختلفی است و شورای ائتلاف نیروهای انقلاب بر مشارکت حداکثری تأکید دارد.\n\nحداد عادل با طرح این پرسش که باید مشخص شود که وظیفه نیروهای سیاسی در افزایش مشارکت در انتخابات چیست، گفت: ما اصرار به مشارکت بالا داریم و این کار نیازمند یک کار سخت تشکیلاتی و مستمر است.\n\nرئیس شورای ائتلاف نیروهای انقلاب در پایان با اشاره به اهمیت حضور بانوان در فعالیت سیاسی، افزود: باید رفتار سیاسی نسبت به زنان عوض شود و همچنین شورای ائتلاف نیروهای انقلاب باید به سراغ جوانان رفته و همه هرم جمعیتی را ببیند.",
  "rating": "outrageous"
}