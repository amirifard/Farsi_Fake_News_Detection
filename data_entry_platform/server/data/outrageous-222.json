{
  "title": "رهبری در انتصاب‌هایش از همه گروه‌های سیاسی بهره می‌برد.",
  "body": "اصغر مسعودی نایب رییس کمیسیون فرهنگی مجلس شورای اسلامی، یازدهم آذرماه، با انتقاد نسبت به انتصاب‌های اخیر در شبکه سوم سازمان صدا و سیما، گفته: «صداوسیما باید به تاسی از رهبری، در انتصاب‌هایش از همه گروه‌های سیاسی بهره ببرد.»\n\nآنگونه که خبرگزاری ایلنا گزارش داده اخیرا مرتضی میرباقری معاون سیمای سازمان صدا و سیما در حکمی علی اصغر پورمحمدی، میثم نیلی، فریدالدین حدادعادل،‌ احمد عبودتیان و جعفر عبدالملکی را به‌عنوان اعضای «شورای اندیشه‌ورزی» شبکه سه معرفی کرد. انتخاب این اعضا که به جبهه پایداری نزدیک‌اند، شائبه پررنگ شدن نقش این جریان اصول‌گرا را در شبکه سه تقویت کرده است. پیش از این علی فروغی فرزند باجناق غلامعلی حداد عادل نیز سکان ریاست شبکه ۳ را به عهده گرفته بود و اینک فرزندش، از سکان‌داران اعضای سیاست‌گذار این شبکه شده است.\n\nاصغر مسعودی در توضیح گفته: «همچنان که در بسیاری از انتصاب‌هایی که رهبری دارند و از همه جناح‌های سیاسی دعوت و انتخاب می‌کنند، مسئولان سازمان‌هایی که وابسته و زیرنظر رهبری هستند، هم باید این نگاه را گسترش دهند و با دیدی که مبتنی بر اهداف عالی نظام است انتخاب، برنامه‌ریزی و عمل کنند. وقتی وحدت ادیان و مذاهب را مطرح می‌کنیم چرا نتوانیم گرایش‌های سیاسی را به انسجامی حول اصول و قانون اساسی و آرمان‌های انقلاب‌مان گردهم بیاوریم. اگر هیچ مصوبه‌ای هم برای عملکرد صداوسیما نداشته باشیم عقل اقتضا می‌کند که برای گسترش و توسعه فعالیت‌هایمان نگاه حداکثری داشته باشیم.»",
  "rating": "outrageous"
}