{
  "title": "تیم‌های مشترکی از اسرائیل و یکی از کشورهای همسایه، ابرهای در حال ورود به ایران را غیربارور می‌کنند.",
  "body": "غلامرضا جلالی، رییس سازمان پدافند غیرعامل ایران، گفته است: «تغییرات اقلیمی کشور ما مشکوک به دخالت خارجی‌ها است. مراکز علمی ما مطالعاتی انجام داده و فهمیده‌اند تیم‌های مشترکی [از اسرائیل و یکی از کشورهای همسایه] در حوزه ما کار می‌کنند و ابرها را قبل از ورود به کشور غیربارور می‌کنند».\n\nبه گزارش پایگاه اطلاع‌رسانی پدافند غیرعامل (پایداری)، این مقام ایرانی ۱۲تیر ۱۳۹۷، در افتتاحیه «سومین کنفرانس ملی پدافند غیرعامل در بخش کشاورزی» در کرج، به مطالعات سازمان پدافند غیرعامل اشاره کرده و گفته است: «در یک مطالعه ۱۰ ساله که از افغانستان تا مدیترانه را بررسی کردیم به مدت ۴ سال منطقه ما در ارتفاع بالای ۲۲۰۰ متری در زمستان در یک تاریخ مشخص خشک است اما مناطق اطراف پر از برف است که این نشان می دهد با اقدامات عامدانه مواجه هستیم و بخش های مربوطه باید به آن بپردازند».",
  "rating": "outrageous"
}