{
  "title": "جاسوسان هسته‌ای از سوسمار، مارمولک و آفتاب‌پرست برای شناسایی امواج اتمی و معادن اورانیوم ما استفاده می‌کردند",
  "body": "سرلشکر حسن فیروزآبادی، مشاور عالی نظامی آیت‌الله خامنه‌ای رهبر جمهوری اسلامی در گفت‌و‌گو با خبرگزاری کار ایران (ایلنا) و در واکنش به دستگیری برخی فعالان محیط زیستی به اتهام جاسوسی، درباره روش‌های تازه‌‌ جاسوسی غرب برای مقابله با جمهوری اسلامی گفت.\n\nاو نخست به روی آوردن غربی‌ها به روش‌های تازه برای مبارزه با جمهوری اسلامی اشاره کرد و گفت:\n\nدر سه سال گذشته در اروپا جمع شدند و به این نتیجه رسیدند که جنگ با ایران نمی‌تواند جنگ نظامی، جنگ فرهنگی یا جنگ سیاسی باشد به همین دلیل گفتند که باید با هر چیزی که داریم با ایران بجنگیم و اسمش را هم گذاشتند \"جنگ هیبریدی\".\n\nجنگ هیبریدی (Hybrid Warfare) در اصطلاح به روش‌های نظامی‌ای گفته می‌شود که ترکیبی‌ از روش‌های‌ نظامی متعارف با تاکتیک‌های نامتعارف و جنگ‌های سایبری هستند. استفاده از تبلیغات، اخبار جعلی برای تضعیف دشمن نیز از در زیرمجموعه این مفهوم قرار می‌گیرد. درست است که اصطلاح جنگ هیبریدی بعد از دخالت‌های روسیه در بحران اوکراین بسیار بر سر زبان‌ها افتاد، اما روش‌های آن به نحوی همیشه وجود داشته است و برخلاف آنچه فیروزآبادی می‌گوید در این سه سال و برای مبارزه با ایران ساخته نشده است.\nحتی پژوهش‌هایی درباره روش‌های جنگ هیبریدی ایران انجام شده است. فعالیت‌های سپاه قدس در منطقه و شکل حمایتی ایران از حزب‌الله لبنان به ویژه در جریان جنگ این سازمان با اسراییل از نمونه‌های بارز به کارگیری این تاکتیک‌ها شناخته می‌شود.",
  "rating": "outrageous"
}