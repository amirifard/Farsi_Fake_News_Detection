{
  "title": "آقای [ابراهیم] رئیسی برای هیچ‌کس حکم اعدام نداده است.",
  "body": "غلامعلی حدادعادل روز یازدهم خرداد و پس از پایان و تائید نتایج انتخابات ضمن تاکید براینکه حسن روحانی در جریان انتخابات \"حرف‌هایی زد که ساختارشکنانه بود\"، اشاره روحانی به سمت‌های قضائی و نقش ابراهیم رئیسی در اعدام‌های دهه شصت را \"تکرار حرف دشمنان\" توصیف کرد و گفت: \"آقای رئیسی برای هیچ‌کس حکم اعدام نداده است اما اگر برای منافقین حکم صادر شده باید آن را منفی قلمداد کرد؟\"\nاشاره‌ی حدادعادل به  اظهارات  حسن روحانی در جریان انتخابات ریاست جمهوری اسلامی است که  گفته بود: \"۲۹ اردیبهشت ۹۶ هم یک بار دیگر مردم ایران اعلام می‌کنند آنهایی که در طول ۳۸ سال فقط اعدام و زندان بلد بودند، را قبول ندارند\".\n\nاهمیت بررسی گفته حدادعادل درباره نقش و موقعیت ابراهیم رئیسی در اعدام‌های دهه شصت وقتی بیشتر می‌شود که آیت‌الله علی خامنه‌ای رهبر جمهوری اسلامی هم طی سخنانی در روز یکشنبه ۱۴ خرداد ۹۶ به طور ضمنی سخنان حسن روحانی را مورد نکوهش قرار داد و  گفت که درباره دهه شصت \"جای شهید و جلاد عوض نشود\".",
  "rating": "outrageous"
}