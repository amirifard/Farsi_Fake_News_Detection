{
  "title": "رابرت اف کندی: آمریکا داعش را ایجاد کرد",
  "body": "به گزارش گروه بین‌الملل خبرگزاری فارس، «رابرت اف کندی» برادر زاده «جان اف کندی» رئیس جمهور سابق آمریکا روز چهارشنبه رسماً نامزدی خود را برای انتخاب شدن به عنوان نماینده حزب دموکرات در انتخابات ریاست‌جمهوری ۲۰۲۴ اعلام کرد. \n\nاو از جمله مخالفان سرسخت واکسن کرونا بود و اینستاگرام در سال ۲۰۲۱ حساب کاربری او را به دلیل انتشار مطالب گمراه‌کننده درباره واکسن بست. \n\nوی طی اظهاراتی برای اعلام نامزدی خود برای انتخابات ریاست جمهوری آمریکا گفت که پلیس آمریکا فاسد بوده و این واشنگتن بوده که گروه تروریستی داعش را ایجاد کرده است.\n\nکندی همچنین گفت که طبقه متوسط آمریکا در پی اقدامات دولت‌های گذشته آمریکا ویران شده است.\n\nوی در سخنرانی اعلام نامزدی برای انتخابات ریاست جمهوری گفت: «پلیس فاسد است، ما داعش را ایجاد کردیم. ما 2 میلیون آواره را روانه اروپا کردیم و زمینه ساز بی ثباتی دموکراسی در آنجا شدیم که منجر به برگزیت شد. این هزینه جنگ عراق است. 8 هزار میلیارد دلار در آنجا خرج کردیم و 16 هزار میلیارد دلار برای تعطیلی‌های کرونایی هزینه کردیم و در مجموع 24 هزار میلیارد دلار خرج شد و هیچ حاصلی نداشت جز ویران شدن طبقه متوسط در آمریکا. ما باید به این وضعیت خاتمه دهیم».\n\nوی ادامه داد: «راهبرد ما در این کشور همواره استفاده از تسلیحات نظامی برای نمایش قدرت بوده است استفاده از ارتش برای نمایش قدرت در سراسر جهان. اما چینی‌ها کار متفاوتی کرده‌اند آنها فلسفه و راهبرد عمومی من را اتخاذ کردند ما هشت هزار میلیارد دلار خرج کردیم تا پل‌ها، بنادر، جاده‌ها و بیمارستان‌ها را بمباران کنیم اما آنها هشت هزار میلیارد دلار برای ساخت پل‌ها، بنادر، جاده‌ها و بیمارستان‌ها هزینه کردند و آنها در حال گرفتن جای ما به عنوان شریک تجاری در اکثر کشورهای آفریقایی و آمریکای لاتین هستند. برزیل همین اواخر از دلار به ارز چین روی آورد. عربستان نیز همین کار را کرد».",
  "rating": "outrageous"
}