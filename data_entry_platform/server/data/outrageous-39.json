{
  "title": "وزیر ارتباطات به سیتنا: در سال 1401 هیچ قطعی اینترنت از قبل برنامه‌ریزی شده‌ای نداشتیم/ قطعی‌های اینترنت را به حداقل می‌رسانیم",
  "body": "دکتر عیسی زارع پور، در گفت‌وگو با خبرنگار سیتنا پیرامون قطعی‌های اینترنت در سال 1401 که بعضا به دلیل اختلال در شبکه زیرساختی کشور اتفاق افتاد و عدم اطلاع رسانی به‌موقع شرکت ارتباطات زیرساخت در خصوص این قطعی‌ها، گفت: داشبوردها و مانیتورهایی در اتاق بنده است که در لحظه وضعیت ارتباطات را مشاهده می‌کنم و اگر در حد یک صدم لینک هایی در کشور قطع باشد، در لحظه اطلاع رسانی انجام می‌شود.\n\nوزیر ارتباطات و فناوری اطلاعات، ادامه داد: داشبوردهایی برای پایش وضعیت داریم و هیچ قطعی از قبل برنامه‌ریزی شده ای نداشتیم که بخواهیم از قبل اطلاع رسانی کنیم و بحث فنی همیشه بوده است، اما در تلاشیم این قطعی‌ها را به حداقل برسانیم.\n\nوی توضیح داد: هفته‌های گذشته تمام لینک‌های ما در آذربایجان، ارمنستان و ترکیه به دلیل مشکلاتی که در گرجستان بود، قطع شد و 15 دقیقه‌ای قطعی داشتیم که از سمت جنوب تامین کردیم. بیش از سه برابر مصرف فعلی کاربران، ظرفیت ایجاد کردیم، آن هم از منابع مختلف.\n\nوزیر ارتباطات و فناوری اطلاعات تاکید کرد: روز اول به مدیرعامل شرکت زیرساخت دستور دادم که تنوع مسیرهای تامین ترافیک کشور را افزایش دهید و فقط به چند کشور و چند شرکت بسنده نکنید. به همکاران عرض کردم اگر از یک اندازه‌ای بیشتر قطعی داشتیم که مردم تحت تاثیر قرار گرفتند، حتما اطلاع رسانی کنید.\n\nزارع پور در همین حال توضیح داد: برخی سایت‌های غیرمستند با اخبار نادرست مردم را نگران می‌کنند که قطعی داشتیم. وظیفه ما تامین ترافیک با کیفیت برای همه مردم است و آنچه که در توان داریم را انجام می‌دهیم.",
  "rating": "outrageous"
}