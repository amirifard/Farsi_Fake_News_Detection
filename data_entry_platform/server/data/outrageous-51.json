{
  "title": "پدیده‌ای به نام \"لباس شخصی\" نداریم/ این مسائل بیشتر جوسازی است",
  "body": "احمد وحیدی وزیر کشور در گفت‌وگو با خبرنگار ایلنا، درباره این‌که پس از مطرح شدن بحث پلیس‌نماها گفته شد که وزارت کشور که نیروهای انتظامی زیر نظرش هستند باید یک ساماندهی در بخش ماموران انتظامی و افرادی که موسوم به لباس شخصی هستند داشته باشد تا به برخی شایعات در این زمینه دامن زده نشود، گفت: بخش زیادی‌ از این‌ها اگر نگوییم همه‌اش، اکثریتش جوسازی است، نیروهای ما بسیار روشن با لباس رسمی در چهارراه‌ها و جاهای دیگر حضور داشتند. \n\nوزیر کشور ادامه داد: چه عزیرانی که از فراجا بودند و چه عزیرانی که از سپاه و بسیج بودند، با لباس‌های شناخته شده حضور داشتند و چیزی به مفهوم لباس شخصی ما نداشتیم، این‌ها عزیزانی بودند که سر چهارراه‌ها مشخص بودند و اصولا نیازی نبود کسی لباس شخصی باشد. \n\nوی تاکید کرد: طبیعتا ماموران اطلاعاتی در همه جا موظف هستند با لباس خاص خودشان باشند و اسمش لباس شخصی نیست؛ وظیفه‌شان این است. لذا ما چیزی به نام پدیده لباس شخصی نداریم و این بیشتر جوسازی است.\n\nوحیدی خاطرنشان کرد: شماها و همه عزیران خبرنگار بارها مشاهده کردید نیروهای انتظامی و نیروهای بسیجی با لباس سر چهارراه‌ها بودند و نیازی نبود با لباس شخصی باشند و با همان لباس هم به وظایف‌شان عمل کردند ما چیزی به اسم لباس شخصی نداریم این بیشتر هیاهو تبلیغاتی و رسانه‌ای است.\n\nوی درباره بودجه وزارت کشور در لایحه بودجه سال ۱۴۰۲ بیان کرد: در بودجه باید همه را ببینند. ممکن است من درخواست بودجه بیشتری داشته باشم اما باید محدودیت‌های کشور را در نظر بگیریم. دولت باتوجه به همه محدودیت‌ها بودجه‌ای تنظیم کرده و سعی کرده است بهترین بودجه را با توجه به شرایط کشور داشته باشد، ما هم باتوجه به این چارچوب کار خواهیم کرد.\n\n",
  "rating": "outrageous"
}