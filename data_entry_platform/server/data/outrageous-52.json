{
  "title": "در اعتراضات اخیر خون از دماغ دانشجویان نیامد",
  "body": "به گزارش خبرنگار مهر، محمد علی زلفی گل در اجلاس رؤسای دانشگاه‌ها، پژوهشگاه‌ها و پارک‌های علم و فناوری کشور که با موضوع بررسی مسائل مختلف آموزش عالی در سازمان پژوهش‌های علمی و صنعتی در حال برگزاری است، ضمن تشکر از تلاش رؤسا در این ترم تحصیلی، گفت: شما در این ترم تحصیلی نشان دادید که شخصیت‌های روز تنگ هستید و می‌توان روی شما حساب کرد. شما در این دوران به خوبی فرزندان ما را حفظ کردید و فضای امنی در خوابگاه‌ها برای آن‌ها فراهم کردید.\n\nوی افزود: شما با سعه صدر و حلمی که به خرج دادید، نشان دادید محیط دانشگاه متفاوت از فرهنگ عمومی جامعه است. در فرهنگ دانشگاهی مطالبه گری و پرسشگری ارزش است و نشان دادید که در سوال و مطالبه سعه صدر داشتید.\n\nوزیر علوم با بیان اینکه ما این جلسات فصلی را برگزار خواهیم کرد، در این جلسات جدا از هم‌اندیشی و هم‌فکری، وقتی رؤسای مختلف دانشگاه‌ها پژوهشگاه‌ها و پارک‌های علم و فناوری کنار هم قرار می‌گیرند، رفاقت‌ها و همکاری‌ها شکل می‌گیرد.\n\nزلفی گل خطاب به رؤسای دانشگاه‌ها، پژوهشگاه‌ها و پارک‌های علم و فناوری گفت: باید از یکدیگر کسب تجربه کنید و در انتقال تجربیات سخاوت داشته باشید.\n\nوزیر علوم، تحقیقات و فناوری به ضرورت استفاده از ظرفیت پذیرش تقاضامحور دانشجو تاکید کرد و گفت: باید از تجربیات یزد، هرمزگان، دانشگاه سهند و… در ارتباط با صنایع استفاده کرد. بپرسید صنایع چه دانشجویانی نیاز دارند و به سازمان سنجش اعلام کنید و با این شرایط متقاضی چند برابر ظرفیت، پذیرش کنید. دانشگاه‌های بزرگ ما هم می‌توانند تا دیر نشده از این ظرفیت، مثل دانشگاه فرهنگیان استفاده کنند.\n\nوی با بیان اینکه در آستانه برگزاری فصل امتحانات هستیم، گفت: بررسی‌ها نشان می‌دهد به راستی که شما رؤسای دانشگاه‌ها در حوزه آموزشی بسیار خوب عمل کرده‌اید. امیدواریم این تجربه را به نسل بعد منتقل کنید و تجربه‌های خود را مکتوب کنید.\n\nزلفی‌گل گفت: من از شما می‌خواهم که تجربه خود در ارتباط با مدیریت اعتراضات اخیر را مکتوب کنید. در این بازه زمانی، خون از دماغ دانشجویان نیامد و شما توانستید نمره خوبی کسب کنید.",
  "rating": "outrageous"
}