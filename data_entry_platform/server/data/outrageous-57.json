{
  "title": "دریادار تنگسیری: نیروی دریایی سپاه از آمریکایی‌ها ۵۲ نفر تلفات گرفته است",
  "body": "باشگاه خبرنگاران: سردار تنگسیری گفت در مدت یک سال و نیم درگیری مستقیم با آمریکایی‌ها توانستیم بیش از ۵۲ نفر تلفات بگیریم و در مقابل، ما ۹ شهید دادیم.\n\nسردار دریادار «علیرضا تنگسیری» فرمانده نیروی دریایی سپاه در گفت‌وگویی درباره اقدامات این نیرو برای تأمین امنیت کشورمان اظهار داشت: آمریکایی‌ها در برابر کار‌هایی که انجام می‌دهیم، ضد آن را انجام می‌دهند؛ لذا ما هم باید تجهیزات جدیدی از جمله حمله از فاصله دور آن هم با دقت بالاتر، افزایش سرعت و رادارگریزی بیشتر را بکار بگیریم.\n\nدریادار تنگسیری افزود: بر همین اساس، شناور‌هایی که بعد از دفاع مقدس ساختیم، مانند شناور کلاس ذوالفقار، موشک‌های دریایی بر روی آن‌ها نصب کردیم و سرعت‌شان را هم افزایش دادیم؛ یعنی از ۵۵ نات به ۷۵ نات و سپس به ۹۰ نات رساندیم و سعی می‌کنیم که در آینده سرعت این شناور‌ها را از ۹۰ نات هم افزایش دهیم؛ این‌ در حالی است که سرعت سریع‌ترین شناور‌های دریایی آمریکا در این کلاس، ۳۵ نات است.\n\nفرمانده نیروی دریایی سپاه ادامه داد: نیروی دریایی سپاه با استفاده از قایق‌های تندرو در مدت یک سال و نیم درگیری مستقیم با آمریکایی‌ها توانست بیش از ۵۲ نفر تلفات از آن‌ها بگیرد و در مقابل، ما ۹ شهید دادیم؛ همچنین در این مدت ما چهار قایق را از دست دادیم، ولی آمریکایی‌ها سه فروند ناو شامل ناوهای ساموئل رابرت، سی اور سی تی و سانگاری و نیز دو فروند بالگرد را از دست دادند.\n\nوی همچنین به ساخت شناورهای جدید نیز اشاره و عنوان کرد: شناور شهید «باقری» که در آینده ساخت آن به اتمام می‌رسد، علاوه بر داشتن یک ناوگروه در داخل خود، باند پرواز هم دارد که پهپاد می‌تواند از روی آن حرکت کرده و به پرواز درآید و در بازگشت هم می‌تواند بر روی آن بنشیند؛ شناوری که طول آن ۲۴۰ متر با ارتفاع ۲۱ متر، مجهز به بالگرد، موشک و پهپاد است؛ این شناور به گونه‌ای در حال ساخت است که از روی عرشه آن حدود ۶۰ پهپاد می‌تواند پرواز کند و بنشیند؛ چون بر روی عرشه، باند پروازی پیش‌بینی شده است.\n\nسردار تنگسیری خاطرنشان کرد: مأموریت اصلی نیروی دریایی سپاه در خلیج فارس است؛ اما در خارج از مدار تعیین شده برای مأموریت‌های نیروی دریایی ارتش در دریای عمان، با این نیرو همراه و هماهنگ هستیم؛ برای اینکه مسیر را برای عبور کشتی‌های کشورمان عادی و امن کنیم؛ البته سپاه به دنبال ساخت شناور‌های بزرگ نیست و آنچه را با ساخت شناور‌های شهیدان «سلیمانی»، «مهدوی» و «باقری» دنبال می‌کند، استفاده از این نوع شناور‌ها به‌عنوان پایگاه‌های سیار قایق‌های کلاس «عاشورا» است.",
  "rating": "outrageous"
}