{
  "title": "رکوردشکنی جدید در راهپیمایی ۱۳ آبان/ حماسه دوباره مردم برای ایران",
  "body": "خبرگزاری فارس، سردبیری استانها: راهپیمایی روز سیزده آبان امروز در ۴۵۰ شهرستان و ۹۰۰ شهر برگزار شد. ارزیابی های اولیه مجموع جمعیت مردم در راهپیمایی استکبارستیزانه امروز را حدود ۱۰ میلیون نفر تخمین می زنند.\n\nشورای هماهنگی تبلیغات اسلامی استان تهران جمعیت حاضر در راهپیمایی پایتخت را بیش از یک میلیون نفر برآورد کرده است. صدها هزار نفر نیز در ۳۸ شهر حاشیه تهران در محکومیت‌ آشوب‌های اخیر به خیابان‌ها آمدند. صدها هزار نفر نیز امروز در راهپیمایی شهرهای مشهد، شیراز، اصفهان و تبریز حاضر شدند.\n\nاز صبح امروز حدود ۳۵۰۰ خبرنگار‌، تصویربردار و عکاس‌ خبری داخلی و خارجی در بیش از ۹۰۰ شهر کشور مستقر بودند و از نزدیک راهپیمایی ۱۳ آبان در سراسر کشور را پوشش خبری دادند. در تهران نیز ۱۱۰ خبرنگار و عکاس خارجی و بیش از ۵۰۰ عکاس، خبرنگار و تصویر‌بردار داخلی از در مقابل لانه جاسوسی پوشش خبری این راهپیمایی را آغاز کردند.",
  "rating": "outrageous"
}