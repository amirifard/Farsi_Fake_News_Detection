{
  "title": "در روز کشته‌شدن مهدی حضرتی، ماموران انتظامی حاضر در صحنه هیچ اسلحه گرمی در اختیار نداشتند.",
  "body": "حسین فاضلی هریکندی، رئیس کل دادگستری استان البرز روز دوشنبه ۲۳ آبان ۱۴۰۱ در گفتگو با ایسنا درباره کشته‌شدن جوان ۱۷ ساله‌ای به نام مهدی حضرتی در خرمدشت کرج گفت: «در روز حادثه، ماموران انتظامی حاضر در صحنه هیچ اسلحه گرمی در اختیار نداشتند.»\n\nاو این اظهارنظر را پس از انتشار ویدئویی اعلام کرد که نشان می‌داد یک نوجوان در هنگام رفتن به سوی نیروهای یگان ویژه، تیر می‌‌خورد، بر زمین می‌افتد و جان خود را از دست می‌دهد. رئیس کل دادگستری استان البرز می‌گوید:\n\n«مهدی حضرتی روز ۱۲ آبان ماه در جریان اغتشاشات کرج به طرز مشکوکی کشته شده است. علت فوت این فرد اصابت گلوله به پیشانی وی است. در روز حادثه ماموران انتظامی حاضر در صحنه هیچ اسلحه گرمی در اختیار نداشتند و با این حال بررسی‌های همه جانبه در خصوص چگونگی مورد اصابت قرار گرفتن مشکوک این فرد از همان روز وقوع حادثه ( ۱۲ آبان) آغاز و پرونده قضائی در دادسرای مربوطه تشکیل شده و ماهیت موضوع در دست بررسی است.»",
  "rating": "outrageous"
}