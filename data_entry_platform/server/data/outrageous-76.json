{
  "title": "زنان و دختران ایران، به طور خودجوش حجاب را رعایت می‌کنند",
  "body": "ابراهیم رئیسی، رئیس‌جمهوری ایران، در آستانه سفر به نیویورک به منظور شرکت در هفتاد و هفتمین نشست مجمع عمومی سازمان ملل متحد، در گفتگویی با شبکه تلویزیونی CBS آمریکا که متن کامل آن در وب سایت ریاست جمهوری منتشر شده، مدعی شد: «زنان و دختران ایران به طور خودجوش حجاب را رعایت می‌کنند».\n\nاو در این مصاحبه می‌گوید:\n\n«صدها سال مردم این مرز و بوم با حجاب، عفت و با رعایت حریم‌های لازم زندگی کرده اند. این موضوع مربوط به این ۴۰ سال هم نیست. شما اگر تاریخ ملت ایران را درست مطالعه کنید می بینید که سال ها و قرن ها زنان ما با اخلاق عفیفانه زندگی کرده اند و این موضوع مربوط به الان نیست. الان هم این روحیه را مردم عزیز ما و زنان و دختران ما دارند و لذا خودشان همواره به عنوان یک امر خودجوش آن را رعایت می‌کنند. اصلا کسی به آنها یاد نداده و تکلیف شخصی هم نکرده، بلکه خودشان را مقید می‌دانند. این باورهای مردم است شما ببینید زندگی مردم این مرز و بوم همواره اینطور بوده یعنی در باور و اعتقادشان این قضیه ریشه دارد. آنچه مسلم است اینجا کسی نسبت به زندگی خصوصی مردم کاری ندارد و به هیچ عنوان تعرضی نسبت به زندگی خصوصی افراد ندارند. در مسائل اجتماعی هم مردم خودشان رعایت می‌کنند یعنی می‌دانند قانونی وجود دارد و به این قانون همه پایبند هستند. اگر در مواردی هم خلاف قانون دیده شود تاکید شده که به هیچ عنوان کسی حق ندارد که برخوردهای فراقانونی و خلاف مقررات داشته باشد».",
  "rating": "outrageous"
}